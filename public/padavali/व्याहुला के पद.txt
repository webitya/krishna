श्रीहित हरिवंशचन्द्रमहाप्रभु जी कृत

(रा•सु•नि•श्लो•५६)

प्रीतिं कामपि नाममात्रजनितप्रोद्दामरोमोद् गमां

राधामाधवयोः सदैव भजतोः कौमार एवोज्ज्वलाम्।

वृन्दारण्यनवप्रसूननिचयानानीय कुंजान्तरे

गूढं शैशवखेलनैर्बत कदा कार्य्यो विवाहोत्सवः॥

 
श्रीहित हरिवंशचन्द्रमहाप्रभु जी कृत (चतुरासीजी पद सं-६२)

रास का पद

खेलत रास दुलहनि दुलहु ।

सुनहु न सखी सहित ललितादिक,

निरखि-निरखि नैंनन किन फूलहु ॥

अति कल मधुर महा मोहन धुनि,

उपजत हंस-सुता के कूलहु ।

थेई- थेई वचन मिथुन मुख निसरत,

सुनि-सुनि देह दशा किन भूलहु ॥

मृदु पदन्यास उठत कुमकुम रज,

अद् भुत बहत समीर दुकूलहु ।

कबहुँ श्याम श्यामा-दसनांचल,

कच-कुच हार छुवत भुज मूलहु ॥

अति लावन्य रूप अभिनय गुन,

नाहिन कोटि काम समतूलहु ।

भृकुटि विलास हास रस बरषत,

जै श्रीहित हरिवंश प्रेम रस झूलहु ॥

श्रीहित ध्रुवदासजी कृत
—

 व्याहुला के पद

सखियनि के उर ऐसी आई । ब्याह-विनोद रचैं सुखदाई ।

यहै बात सबकैं मन भाई । आनँद-मोद बढ्यौ अधिकाई ॥

बढ्यौ आनँद मोद सब कैं, महा प्रेम सुरँग रँगी ।

और कछु न सुहाइ तिनकौं, जुगल सेवा-सुख पगी ॥

निसि-द्यौस जानत नाँहि सजनी, एक रस भींजी रहैं ।

गोप-गोपिनु आदि दुर्लभ, तिहिं सुखहि दिन-प्रति लहैं ॥१॥

यह नव दुलहिनि अति सुकुमारी । ये नव दूलहु लाल-विहारी ।

रँग-भीने दोउ प्रान-पियारे । नवसत अंगनि अंग सिंगारे ॥

नवसत सिंगारे अंग-अंगनि, झलक तन की अति बढ़ी ।

मौर-मौरी सीस सोहैं, मैंन-पानिप मुख चढ़ी ॥

जलज सुमन सुसेहरे रचि, रतन हीरे जगमगैं ।

देखि अद्भुत रूप मनमथ, कोटि रति पाँइनिं लगैं ॥२॥

सोभा मंडप कुंज द्वारैं । हित की बाँधी बंदनवारैं ।

कुम-कुम सौं लै अजिर लिपायौ । अद्भुत मोतिनु चौक पुरायौ ॥

पुराइ अद्भुत चौक मोतिनु, चित्र-रचना बहु करी ।

आइ दोउ ठाढ़े भये तहाँ, सबनि की गति-मति हरी ॥

सुरँग महँदी रंग राचे, चरन-कर अति राजहीं ।

विविध रागिनि किंकिनि, अरु मधुर नूपुर बाजहीं ॥३॥

वेदी सेज सुदेस सुहाई । मन दृग अंचल ग्रंथि जुराई।

रीति-भाँति विधि उचित बनाई । नेह की देवी तहाँ पुजाई ॥

पूजि देवी नेह की दोउ, रति-विनोद विहारहीं ।

तिहि समैं सखि ललितादि हित सौं, हेरि प्राँननि वारहीं ॥

एक वैस सुभाव एकै, सहज जोरी सोहनी ।

एक डोरी प्रेम की ‘ध्रुव’, बँधे मोहन-मोहनी ॥४॥

—————-

श्री वृंदावन धाम रसिक मन मोहई ।


दूलहु दुलहिनि ब्याह सहज तहाँ सोहई ॥१॥


नित्य सहाने पट अरु भूषन साजहीं ।


नित्य नवल सम वैस एक रस राजहीं ॥२॥


सोभा कौ सिरमौर चंद्रिका मोर की ।


बरनी न जाइ कछू छबि नवल किसोर की ॥३॥


सुभग माँग रँग-रेख मनौं अनुराग की ।


झलकत मौरी सीस सुरंग सुहाग की ॥४॥


मनिनु-खचित नव-कुंज रही जगमग जहाँ। 


छबि कौ बन्यौ वितान सोई मंडप तहाँ ॥५॥


वेदी सेज सुदेस रची अति बानि कैं ।


भाँति-भाँति के फूल सुरँग बहु आँनि कैं ॥६॥


गावत मोर मराल सुहाये गीत री ।


सहचरि भरी आनंद करति रस-रीति री ॥७॥


अलबेले सुकुँवार फिरत तिहिं ठाँव री ।


दृग-अंचल परी ग्रंथि लेत मन भाँवरी ॥८॥


कँगना प्रेम अनूप कबहुँ नहिं छूटही ।


पोयौ डोरी-रूप सहज सो न टूटही ॥९॥


रचि रहे कोमल कर अरु चरन सुरंग री ।


सहज छबीले कुँवर निपुन सब अंग री ॥१०॥


नूपुर कंकन किंकिनी बाजे बाजहीं ।


निर्त्तत कोटि अनंग-नारि सब लाजहीं ॥११॥


बाढ्यौ है मन माहिं अधिक आनंद री ।


फूले फिरत किसोर वृंदावन-चंद री ॥१२॥


सखियनि किये बहु चार अनेक विनोद री ।

दूधाभाती हेत बढयौ मन मोद री ॥१३॥

 

ललित लाल की बात जबहि सखियनि कही ।


लाज सहित सुकुँवारि ओट पट दै रही ॥१४॥


नमित ग्रींव छबि सींव कुँवरि नहिं बोलही ।


बुधि-बल करत उपाइ घूँघट पट खोलही ॥१५॥


कनक-कमल कर-नील कलह अति कल बनी ।


हँसतिं सखी सुख हेरि सहज सोभा घनी ॥१६॥


वाम-चरन सौं सीस लाल कौ लावहीं ।


पानी वारि कुँवरि पर पियहि पिवावहीं ॥१७॥


मेलि सुगंध उगार सौं बीरी खवावहीं ।


समझि कुँवर मुसिकाइ अधिक सुख पावहीं ॥१८॥


और हास-परिहास रहसि रस-रँग रह्यौ ।


नित्य-विहार विनोद जथामति कछु कह्यौ ॥१९॥

 

अंचल ओट असीस सखी सब दैहिं री ।

पल-पल बढ़ौ सुहाग नैंन-सुख लैहिं री ॥२०॥


जैसैं नवल-विलास नवल-नवला करैं ।


मन-मन की रुचि जानि नेह-विधि अनुसरैं ॥२१॥


बैठी है निज कुंज कुँवरि मन-मोहनी ।


झलकत रूप अपार सहज अति सोहनी ॥२२॥


चाहि-चाहि सो रूप रसिक-सिरमौर री ।


भरी आये दोउ नैंन भई गति और री ॥२३॥


अति आनँद कौ मोद न उरहि समात री ।


रीझि-रीझि रस भींजि आपु बलि जात री ॥२४॥


अरुझे मन अरु नैंन बढ़्यौ अनुराग री ।


एक प्रान द्वै देह नागर अरु नागरी ॥२५॥


यौं राजत दोउ प्रीतम हँसि-मुसिकात री ।


निरखि परस्पर रूप न कबहुँ अघात री ॥२६॥


तिनही के सुख रंग सखी दिन रँग-मँगी ।


और न कछू सुहाइ एक-रस सब पगी ॥२७॥


उभय रूप रस-सिंधु मगन जहाँ सब भये ।


दुर्लभ श्रीपति आदि सोई सुख दिन नये ॥२८॥


‘हित-ध्रुव ‘ मंगल सहज नित्य जो गावही ।


सर्वोपरि सोइ होइ प्रेम-रस पावही ॥२९॥

 
गो॰ श्रीहित रूपलालजी कृत

असीस का पद

लाड़ी जू थारौ अविचल रहौ जी सुहाग ।


अलक लड़े रिझवार छैल सौं, नित नव बढ़ौ अनुराग ॥


यौं नित विहरौ ललितादिक सँग, वृंदावन निजु बाग ।


‘रूप अली’ हित जुगल नेह लखि, मानत निजु बड़ भाग ॥